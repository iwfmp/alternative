+++
date = "2017-07-02T12:54:08+03:00"
draft = false
title = "סמנטיקה כללית"
tags = [ "שפה", "סמנטיקה" ]
categories = [ "שפה" ]
+++

נושא שגיליתי לאחרונה - סמנטיקה כללית - לכד את תשומת ליבי.  
אבי השיטה, אלפרד קוז'יבסקי - פילוסוף ומדען אמריקאי-פולני -  
פרסם את רעיונותיו בספר "מדע ושפיות-דעת".  

קוז'יבסקי טוען שבני אדם לא יכולים לחוות את העולם באופן ישיר,  
אלא רק דרך הפשטות (אבסטרקטציות) שנגזרות מהמגבלות המולדות של תפישה ושפה.  
לכן לא ניתן לדבר על הדבר עצמו, אלא רק לתאר את החוויה שלנו אותו,  
כפי שהטביע בביטוי "המפה היא לא הטריטוריה".  

היישום של השיטה, בין השאר, מדגיש המנעות מהצהרות זהות של "X הוא Y",  
שמרמזות על ודאות, שלמות ותמידיות ויכולות למנוע מאיתנו להבין שהכל משתנה.  
המשפט הקומי "it is a thing that describes something" מסכם זאת לטעמי בצורה  נפלאה.  
העלה ירוק, היא שמחה, הוא מעצבן - כולם תיאור סובייקטיבי של משהו ברגע נתון.  
העלה יצהיב בבוא הסתיו, רגשות באים והולכים והתנהגות ניתן לשנות.  

למרות שבהתחלה עשוי להראות כהתעסקות קטנונית,  
יישום של השיטה יכול להוביל למחשבה פחות דוגמטית ותקשורת יותר ברורה,  
כמו גם להעלות אל פני השטח הנחות סמויות שאחרת לא היינו מבחינים בהן -  
"אני מול האחר", "תמיד או אף-פעם", "אקטיבי מול פאסיבי" ועוד.  

איך זה קשור לעולם האמיתי?  
מגוון זרמים בפסיכותרפיה, למשל,  
זיהו את החשיבות של ההנחות הסמויות שאנחנו מחזיקים על עצמנו והעולם -  
"אני כשלון", במקום "אני מרגיש שנכשלתי כי... (לא סיימתי את המשימה)"  
"אני תמיד מפסיד", במקום "בפעמים האחרונות בנושא מסוים הרגשתי הפסד"  
קל להבין איך הראשון מקבע אותנו בחוסר-אונים בעוד השני פותח בפנינו אפשרות לשינוי.  

חלק יטענו שזה הגיון בריא, אחרים יטענו שזה בולשיט ניו-אייג'י. שניהם נכונים חלקית.  
לדעתי חלק מהרעיונות של קוז'יבסקי נכנסו לתודעה האנושית באמצעות הפסיכותרפיה,  
וחלקית דרך ספרי עזרה-עצמית שמוכרים אושר בשקל להמונים ברמה שכבר רוצים להקיא.  

כך או כך, מרתק בעיניי למצוא את הבסיס שכנראה עומד מאחורי כל זה.  
